---
title: Organisatielid Financiën
metadata: Vacature organisatielid financiën bij muziekfestival Loungefest in Noordwijkerhout
date: 2024-10-25T10:30:59.942Z
author: Anonymous
---

Heb jij verstand van accountancy en financieel management? En wil jij altijd al je eigen muziekfestival organiseren? Dat kan gewoon! Lees snel verder.
Jij gaat aan de slag in de organisatie van het muziekfestival Loungefest. De organisatie bestaat uit 20 hele enthousiaste mensen tussen de 25 en de 40 met ieder een eigen specialisme en taak. Als organisatielid krijg je veel vrijheid om ideeën in te brengen en uit te werken. Je kunt de functie zo indelen als je zelf wil. We vergaderen één keer in de maand met de gehele organisatie en één keer in de maand met het team financiën. De functie is geheel op vrijwillige basis en dus zonder financiële vergoeding.

## Wat ga je doen?
Jouw specialisme is de financiële administratie en het financieel management van de stichting. Jouw taken zijn de boekhouding, de BTW-aangifte, het opstellen van een jaarlijkse begroting en het bewaken van de budgetten. Dit doe je natuurlijk niet alleen. De verantwoordelijkheid voor de begroting en het financiële management wordt gedeeld in de organisatie en de betalingen worden gedaan door je directe collega binnen het team financiën. Op de festivaldagen ben je verantwoordelijk voor alle geldstromen op het terrein.

## Loungefest en Stichting NYCE
Stichting Noordwijkerhout Youth Cultural Events (N.Y.C.E.) is in 2012 opgericht en organiseert ieder jaar zonder winstoogmerk het muziek- en cultureel festival genaamd Loungefest. In 2024 heeft de tiende editie plaatsgevonden waar, verspreid over twee dagen, ongeveer 5000 bezoekers op af zijn gekomen. Twintig organisatoren werken hier het hele jaar op vrijwillige basis aan. Daarnaast zetten meer dan 200 vrijwilligers zich ieder jaar keihard in voor Loungefest. Samen creëren we een legendarisch festival en een fantastische ervaring aan het Oosterduinse meer. Naast het hebben van onderling plezier, ontwikkelmogelijkheden en een gevoel van trots willen wij het volgende bereiken:

“Het muzikale en culturele aanbod in de regio verbreden en verdiepen via uitdagende programmaonderdelen. In andere woorden (lokaal) talent, progressieve muziek, kunst, theater, dans, werelds eten en diverse gekkigheid voor een jong, breed en creatief uitgaanspubliek.”


## Wie ben jij?
- Je hebt kennis van en ervaring met boekhouding en/of je wilt je hier verder in ontwikkelen.
- Je hebt kennis van en ervaring met financieel management en/of je wilt je hier verder in ontwikkelen.
- Kennis van Exact Online is een pré.
- Je hebt affiniteit met muziek, cultuur en festivals.
- Je bent op zoek naar een leuke hobby in de vorm van vrijwilligerswerk.

## Wat krijg je?
- Een te gekke familie in de vorm van meer dan 200 vrijwilligers.
- Een jaarlijks weekend weg met de organisatie.
- Het jaarlijkse Loungefest vrijwilligersfeest.
- De mogelijkheid om jezelf persoonlijk te ontwikkelen en als professioneel festivalorganisator.
- Het ontwikkelen van ervaring als leidinggevende.
- Het organiseren van het gaafste festival van de Bollenstreek.

## Reageren
Stuur je motivatie en CV naar info@loungefest.nl. 
